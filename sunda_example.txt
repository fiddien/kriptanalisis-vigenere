Dina pilihan legislatif, loba kepala daérah nu milu kompanye. Nya tangtu dina pilihan présidén gé moal teu kitu. Da, parakepala daérah, saperti gupernur, walikota atawa bupati, jolna
ti partéy pulitik. Upama milu kompanye, kaasup payus ditilik tina sisi kapentingan partéy pulitik mah. Ngan, kumaha balukarna? Mun kepala daérah kompanye di lembur-lembur nu ‘kaéréh’ ku
pamaréntahanana, bisa jadi éta kepala daérah téh pada ngabagéakeun. Atuh deuih, bisa waé pasilitas nu disadiakeun ogé saperti ilaharna keur kepala daérah.
Mémang , sagala rupa gé aya aturanana. Lir maén bal, aya rupa-rupa aturan. Boh waktuna maén boh tata carana maén. Eta padika téh kudu jadi cecekelan
sakumna nu ilubiung dina éta ‘permaénan’. Dina pilihan umum aya wasit. Aya pangawas di saban tingkatan, kaasup di daérah-daérah. Eta patugas téh ulah sambéwara, da kudu bener-bener mancén
gawé luyu jeung aturan. Sikepna, ulah cueut ka nu hideung, ulah ponténg ka nu konéng. Hartina mah, kudu jadi andelan sakumna pihak. Mitra, tumali sareng pilihan presidén, Manglé
nomer ieu ngolongan pamendak Dr. H. Deden Suhendar, M.Si, doktor élmu pamarentahan lulusan Unpad, Bandung. Najan aya aturan anu écés, kepala daérah meunang kompanye, tetep loba rambat-kamaléna.
Malah, mamalana gé teu kurang-kurang.